---
layout: piece

title: 'Blueberry Hill nei videogiochi'

description: 'Una donna delle pulizie fa la sua entrata nella stanza buia….'

date: 2014-09-20 17:25:00 +0300
motif: 'controller_00'

publish: 'yes'
---

Una donna delle pulizie fa la sua entrata in una stanza buia. Fuori è notte fonda, e solo qualche raggio di luce proveniente dai lampioni all'esterno illumina la stanza.

Un televisore acceso al centro della sala emette solo segnali disturbati. Attaccata all'apparecchio c'è una vecchia console, grigia e polverosa.

La donna delle pulizie si avvicina e una luce fortissima esplode, terrorizzandola. Sul suo volto spaventato parte la colonna sonora: *Pa-Pa-Pa-Pa-Paa-Paa*!

La scena si sposta all’esterno dell’edificio, dove su un'insegna sono leggibili le seguenti parole: *Ministero della Grammatica*. Lampi di luce si intravedono ancora da una delle finestre. Stacco.

Due funzionari sono seduti davanti a un gatto nero, e hanno appena finito di parlare. Il gatto li guarda trafelato.

***

Blueberry Hill a quel punto sospirò, guardando i due uomini del Ministero. «Sarebbe tutto molto più chiaro» disse, «se mi diceste cosa sta succedendo, invece di parlarmi del film che volete trarne».
